<!DOCTYPE html>
<html lang="zh-cn">

<head>
    <meta charset="utf-8" />
    <meta http-equiv="X-UA-Compatible" content="IE=edge,chrome=1" />
    <meta name="viewport" content="width=device-width, initial-scale=1" />
    <meta name="keywords" content="文昌帝君阴骘文" />
    <title>文昌帝君阴骘文</title>
    <link rel="shortcut icon" href="favicon.ico">
    <link rel="stylesheet" href="index.css" />
</head>

<body>
    <div class="main animated">
        <div class="nav_container animated fadeInDown">
            <div class="site_nav" id="site_nav">
                <ul>
                    <li>
                        <a href="index.html">文昌帝君阴骘文</a>
                    </li>
                </ul>
            </div>
        </div>
        <div class="content">
            <div class="post_page">
                <div class="post animated fadeInDown">
                    <div class="post_title post_detail_title">
                        <h1 id="top"><a href='index.html'>文昌帝君阴骘文</a></h1>
                    </div>
                    <div class="post_content markdown">
                        帝君曰：吾一十七世为士大夫身，未尝虐民酷吏；救人之难，济人之急，悯人之孤，容人之过。广行阴骘，上格苍穹。人能如我（帝）存心，天必赐汝以福。

                        于是训于人曰：昔于公治狱，大兴驷马之门：窦氏济人，高折五枝之桂。救蚁，中状元之选；埋蛇，享宰相之荣。欲广福田，须凭心地。行时时之方便，作种种之阴功。利物利人，修善修福。正直代天行化，慈祥为国救民。存平等心，扩宽大量。忠主孝亲，敬兄信友。和睦夫妇，教训子孙。毋慢师长，毋侮圣言。或奉真朝斗，或拜佛念经。报答四恩，广行三教。

                        谈道义而化奸顽，讲经史而晓愚昧。济急如济涸辙之鱼，救危如救密罗之雀。矜孤恤寡，敬老怜贫，举善荐贤，饶人责己。措衣食，周道路之饥寒；施棺椁，免尸骸之暴露。造漏泽之仁园，兴启蒙之义塾。家富，提携亲戚；岁饥，赈济邻朋。

                        斗秤须要公平，不可轻出重入；奴仆待之宽恕，岂宜备责苛求。印造经文，创修寺院。舍药材以拯疾苦；施茶水以解渴烦；点夜灯以照人行；造河船以济人渡。或买物而放生，或持斋而戒杀。举步常看虫蚁，禁火莫烧山林。

                        勿登山而网禽鸟，勿临水而毒鱼虾。勿宰耕牛，勿弃字纸。勿谋人之财产；勿妒人之技能；勿淫人之妻女；勿唆人之争讼；勿坏人之名利；勿破人之婚姻。勿因私仇，使人兄弟不和；勿因小利，使人父子不睦。勿倚权势而辱善良，勿恃富豪而欺穷困。

                        依本分而致谦恭，守规矩而遵法度。谐和宗族，解释冤怨。善人则亲近之，助德行于身心；恶人则远避之，杜灾殃于眉睫。常须隐恶扬善，不可口是心非。恒记有益之语，罔谈非礼之言。剪碍道之荆榛，除当途之瓦石。修数百年崎岖之路，造千万人来往之桥。

                        垂训以格人非，捐资以成人美。作事须循天理，出言要顺人心。见先哲于羹墙，慎独知于衾影。诸恶莫作，众善奉行。永无恶曜加临，常有吉神拥护。近报则在自己，远报则在儿孙。百福骈臻，千祥云集，岂不从阴骘中得来者哉？
                    </div>
                </div>
            </div>
        </div>
    </div>
    </div>
    </div>
</body>

</html>